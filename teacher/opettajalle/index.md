---
title: Opettajalle
tags: [funktiot, lukutaidottomille]
priority: 700
slug: opettajalle
---

## Yleistä
Sivuston tehtävät alkavat lukutaidottomille sopivilla koodausharjoituksilla ja etenevät tavoitteellisesti käsite kerrallaan eteenpäin. Listan tarkoitus on tarjota opettajille mahdollisimman valmiiksi jäsenneltyä oppimateriaalia, joka tukee ja ohjaa oppituntien kulkua kuten matematiikan kirjakin. Kaikki tehtävät ovat ilmaisia ja toimivat ilman käyttäjätunnusten luontia. Harjoituksia riittää noin 25 oppitunniksi.

Materiaali suosii harjoituksia, jotka antavat oppilaille selkeät tavoitteet sekä koodilohkot, joita soveltaa tavoitteiden saavuttamiseksi – näin ne ohjaavat ja tukevat myös opettajan tekemistä. Tällaiset harjoitukset minimoivat tarvetta opettajajohtoiselle opetukselle ja vapauttavat opettajan aikaa oppilaiden henkilökohtaiseen ohjeistamiseen kysymyksillä johdattaen. Valmiiden koodauspelien lisäksi sivustolla on suomenkielisiä Scratch- ja Microbit-harjoituksia jotka treenaavat pelien ja animaatioiden ohjelmointia. Jokaiseen harjoitukseen on merkattu harjoituksen arvioitu kesto, sekä suositeltu luokka-aste, jota voi oman harkinnan mukaan soveltaa kaksi vuotta ylös tai alas.

## Miksi sivuston on tehty?
Tietääkseni saatavilla ei ole ilmaisia suomenkielisiä materiaaleja, joita tehdessä olisi pidetty mielessä suurempi pedagoginen kuva, kuten mitä eri koodauskäsitteitä kannattaisi opetella, missä järjestyksessä tai millä harjoitteilla ne kannattaisi opetella. Scratch- ja Microbit-harjoituksia lukuunottamatta kaikki harjoitukset ovat siis muiden tekemiä, sivusto vain kokoaa ne helposti navigoitavan käyttöliittymän alle.

## Pyyntö
Sivusto on intohimoprojektini ilman mitään kunnollista markkinointikanavaa, joten arvostaisin kovasti jos mainostaisit sitä opekollegoillesi tai linkkaisit koulun Teams-kanavalle. Koulujen ja kuntien digi-/koodipoluille materiaalin saa myös linkata täysin vapaasti! Sivuun on käytetty paljon tunteja ja koen, että sillä on paljon annettavaa. Siitä on kuitenkin hyötyä ainoastaan jos sitä käytetään!

## Pedagogiikka ja etenemisjärjestys
Ohjelmoinnissa uuden oppiminen ei perustu niin vahvasti aiemmin opitun varaan kuin esim. matematiikassa, vaan käsitteet voi periaatteessa käydä läpi haluamassaan järjestyksessä. Aloitamme kuitenkin helpoimmista ja konkreettisimmista käsitteistä ja etenemme niistä eteenpäin:

1. `käskysarjat`
2. toistorakenteet (eli `silmukat`):
    - `toista`, `toista-ikuisesti`, </br>`toista-kunnes`, `niin-kauan-kuin`
3. aliohjelmat (eli `funktiot`)
4. ehtolauseet (mm. `jos-lause`)
5. `tapahtumat`
6. `muuttujat`
7. totuusarvot (`loogiset- ja vertailuoperaattorit`)
8. funktion `argumentit` ja `palautusarvot`.

Konseptit pyritään esittelemään erillään muista konsepteista, aloittaen yksinkertaisimmista esimerkeistä ja lopulta siirtyen soveltavampiin harjoituksiin, jotka yhdistelevät eri konsepteja keskenään.


## Siirtymä tekstipohjaiseen ohjelmointiin
Kuudennen vuoden harjoituksissa aletaan hiljalleen siirtymään graafisesta lohko-ohjelmoinnista tekstipohjaiseen ohjelmointiin ja opettelemaan keskeisiä ohjelmoinnin termejä `function (funktio)`, `if-else (jos-muuten)`, `while (niin-kauan-kuin)`, `variable (muuttuja)` englanniksi. Nämä tehtävät eivät vaadi laajaa englannin kielen osaamista tai näppäimistön hallintaa, vaan painottuvat koodin lukemiseen ja tulkitsemiseen. Oikeastihan nämä alkavat jo kuulumaan yläkoulun OPS:in puolelle, mutta materiaali pyrkii siihen että oppilaat kokisivat siirtymän lohko-ohjelmoinnista tekstipohjaiseen ohjelmointiin luontevana ja hahmottaisivat niiden välisen yhteyden. Tällöin olisi hyvä jos alakoulun puolella saataisiin jo kevyt ensikosketus tekstipohjaisen koodin lukemiseen.

## Opettamisesta
Ohjelmoinnin opettamisessa alakoululaisille on mielestäni haastavinta isot ryhmäkoot, opettajan rajallinen aika oppilasta kohden sekä luokanhallinta.

Jokainen oppitunti kannattaa aloittaa uuteen koodauspeliin siirtymisellä, ei haittaa vaikka oppilailla olisi jäänyt edellisestä harjoituksesta tehtäviä tekemättä. Näin opettaja voi selittää uudet konseptit oppilaille samanaikaisesti, eikä kukaan koe jäävänsä selkeästi jälkeen muista oppilaista. Jokaiselle tunnille kannattaa miettiä, <u>mitkä ovat ne koodauspelin kentät (harjoitukset) jotka kannattaa käydä läpi koko luokan edessä</u>, (3-4kpl), yleensä sellaisia ovat ne kentät jotka esittelevät uuden konseptin tai soveltavat niitä uudella tavalla. Ei kannata käydä kaikkia kerralla, vaan käydä kentät läpi vasta kun joku oppilaista on kerennyt niihin.

Jos usea oppilas jää jumiin samaan tehtävään, kannattaa se käydä läpi koko luokan edessä ajan säästämiseksi. Jos muutama oppilas on jumissa tehtävässä, kannattaa heidät tuoda yhteen jonkun oppilaan tietokoneen luokse ja selittää heille yhdessä. Kannattaa kuitenkin suosia oppilaskohtaista opettamista aina kun opettajan aika vain sellaiseen riittää. Usein kannattaa auttaa oppilas alkuun tehtävässä ja tulla hetken päästä katsomaan, osasiko hän jatkaa tehtävän loppuun.

Innokkailta eka-tokaluokkalaisilta on joskus vaikeaa saada puheenvuoroa, helpointa tämä on hitaasti kolmesta yhteen laskemalla tai lyhyen rytmin taputtamalla, jonka oppilaat taputtavat perässä.

Jos oppilas toistuvasti käyttää tietokonetta opettajan puhuessa, voi opettaja ottaa oppilaalta tietokoneen hetkeksi talteen. Selitä oppilaille, että autat heitä ainoastaan jos he pyytävät apua viittaamalla. Pieni melu kuuluu mielestäni innokkaaseen tekemiseen, mutta luokkahuoneen melutason noustessa liian korkeaksi, voi opettaja käyttää esim. [äänitasomittaria](https://bouncyballs.org/).

Pääasiassa suosittelen että oppilaat saisivat edetä harjoituksissa itsenäisesti omalla vauhdillaan; joidenkin ryhmien ja harjoitusten kohdalla olen joskus kokenut tuen tarpeen liian korkeaksi tähän ja käynyt harjoituksia läpi yhdessä koko luokan kanssa. Tällöin hyvä tapa pysyä tietoisena siitä missä vaiheessa oppilaat ovat on pyytää heitä siirtämään läppärinsä pulpetin päätyyn kun he ovat valmiita tehtävässä (ja muussa tapauksessa vetämään sen kohti itseään).

## Pikastartti
Jos opetat 3. – 6. luokkalaisia, joilla ei ole aikaisempaa koodauskokemusta, suosittelen aloittamaan "Taiteilija" ja "Laurel"-tehtävillä ja hyppäämään niistä suoraan Minecraft-tehtäviin. Niistä voi edetä eteenpäin kohti Microbit- ja Scratch-tehtäviä.

## OPS-vastaavuus

[Digitaalisen osaamisen kuvaukset](https://eperusteet.opintopolku.fi/#/fi/digiosaaminen/8706410/osaamiskokonaisuus/8709075) jakaa tavoitellun ohjelmointiosaamisen kolmeen osa-alueeseen: 1) Ohjelmoinnillinen ajattelu 2) Tutkiva työskentely ja tuottaminen 3) Ohjelmoitujen ympäristöjen tuntemus ja niissä toimiminen. Seuraavat alaotsikot käsittelevät osa-alueita yksi kerrallaan.

> **Huomioitavaa:** Allekirjoittanut ei omista (vielä) minkään tason pedagogista tutkintoa, joten OPS-analyysit ovat vain omaa pohdintaa. Alta löytää kommenttiosio, johon voi lisätä omia näkemyksiään.

### 1) Ohjelmointiin liittyvät käsitteet ja perusrakenteet

Koodimatskut.fi sivustolla listatut harjoitukset opettavat ohjelmointia taitona, käyden läpi ohjelmoinnin käsitteitä ja rakenteita pelillisissä ympäristöissä. Näissä opitaan algoritmillista ajattelua luomalla, uudelleenjärjestämällä ja lukemalla erilaisia käskysarjoja. Opitaan käyttämään toistorakenteita (silmukat) ja valintarakenteita (mm. jos-lause), tunnistetaan ja ratkaistaan virhetilanteita, vertaillaan asioita muuttujien ja vertailuoperaattorien (pienempi, suurempi, yhtäsuuri, epäsuuri) avulla, syvennetään käsitystä loogisista operaattoreista ("ja", "tai", & "ei"), sekä opitaan ohjelmoimaan erilaisia animaatioita ja pelejä. Opetellaan ohjaamaan pelihahmoa koodaten, joka antaa hyvän pohjan robottien ohjelmoimiseen. Materiaali kannustaa ja ohjeistaa opettamaan kysymyksillä johdattelemalla, jonka seurauksena oppilaat oppivat sanoittamaan oppimaansa ohjelmoinnin käsitteitä käyttäen.

Nykyisissä matematiikan oppikirjoista löytyy myös hyviä tietojenkäsittelytiedettä sivuavia tietokoneettomia harjoituksia mm. tiedon järjestelystä, dekoodauksesta ja enkoodauksesta, jollaisia ei näistä harjoituksista löydy. Suosittelisinkin että teette kirjoista ne, mutta jätätte välistä tehtävät missä harjoitellaan koodin (käskysarjojen, silmukoiden ja ehtolauseiden) kirjoittamista ja teette niiden sijasta täällä listattuja digitaalisia harjoituksia, sillä toisin kuin kirjat, ne antavat välitöntä palautetta siitä onko oppilas ymmärtänyt asian oikein tai väärin.

<u>OPS-vastaavuus:</u> Hyvä

### 2) Tutkiva työskentely ja tuottaminen
OPS listaa ohjelmoinnin tavoitteiksi sosiaalisten- ja ryhmätyöskentelytaitojen kehittämistä, kuten omien ideoiden esittämistä, kaverien kuuntelua, sekä eri roolien ottamista ohjelmointiin liittyvissä ryhmätyöskentelyprojekteissa, sekä toivoo 3.-6. -luokkalaiselta kykyä luoda itse iteratiivisesti omia ohjelmointiprojektejaan, kuten animaatioita ja pelejä. Nämä vaatimukset eroavat huomattavasti Koodimatskut.fi:n listaamista harjoituksista, jotka ovat pääsääntöisesti itsenäisesti tehtäviä harjoitteita, joissa on tehtävänanto ja selkeä tavoite. Näkisin kuitenkin että harjoitteilla on välinearvo OPS:n listaamien tavoitteiden saavuttamisessa. Oppiakseen ohjelmoimaan pelejä ja animaatioita itsenäisesti, on oppilaan ensin päästävä lukemaan, muokkaamaan ja uudelleenjärjestelemään valmiiksi annettua koodia. Vasta tämän jälkeen voi kyetä itsenäiseen (ja lopulta ryhmässä) työskentelyyn ja tuottamiseen. Suosittelisinkin että Microbit- ja Scratch-osioiden jälkeen opettajat päästävät oppilaat ohjelmoimaan ryhmissä tai pareittain, harjoituksissa opittuja taitoja soveltaen vapaamuotoisemman tavoitteen saavuttamaksi. Myös harjoitusten tekeminen parityöskentelynä on mahdollista, mutta tällöin on riskinä että oppilas ei välttämättä etene itselleen ideaalilla vauhdilla jos vieruskaveri kannattelee kaveriaan mukanaan ja ratkaisee tehtävät hänen puolestaan.

OPS toivoo 3. - 6. luokkalaistelta oppilaalta kykyä käyttää mittauksia ja antureita, sekä yhdistää niihin robotiikkaa. Microbit-harjoituksissa käytämme antuneita kuten gyroskooppia sekä valo- ja lämpötilasensoria. Fyysisiä robotteja emme ohjelmoi, mutta harjoittelemme pelihahmon liikuttamista koodaten, joka antaa hyvän pohjan robottien ohjelmoimiseen.

<u>OPS-vastaavuus:</u> Harjoitukset antavat oppilaalle hyvät edellytykset luoda animaatioita ja pelejä itsenäisesti, mutta jää pitkälti opettajan vastuulle hyödyntää tehtävissä itsenäisesti opittuja taitoja ryhmäprojekteissa, tukea oppilaita sanallistamaan oppimaansa opettamalla harjoituksia kysymyksillä johdattelemalla ja testata koodauspeleissä opittuja taitoja fyysisten robottien parissa.

### 3) Ohjelmoidut ympäristöt ja niissä toimiminen
Robotiikka, tekoäly, tietoturva, erilaiset digitaaliset sovellukset, -sisällöt ja -laitteet, palveluiden ja mainonnan kohdennus ja personalisointi, sekä ohjelmistojen terveydellinen, sosiaalinen, poliittinen, taiteellinen ja eettinen analysointi jää materiaalin ulkopuolelle kokonaisuudessaan.


<u>OPS-vastaavuus:</u> Olematon


<!--
Oppilaat voivat toki tehdä tehtäviä parityöskentelyinä (kunhan ollaan varoillaan ettei päädytä tilanteeseen missä oppilas ratkaisee tehtävät kärryiltä tippuneen kaverinsa puolesta)

Siinä missä Koodimatskut.fi on hyvin konkreettinen opettamissaan asioissa, on OPS hyvin yleismaallinen ja korostaa loogista ajattelua, iteratiivistä kehittämistä, algoritmillisen ajattelun hyötykäyttöä eri oppiaineissa.

Tällaiset tehtävät on yleensä tehtävissä parityöskentelynä ja oppilaat tykkäävät usein näin tehdäkin. Tällä on positiivinen vaikutus ryhmätyöskentely- ja sosiaalisiin taitoihin, mutta jos oppilas päätyy tekemään harjoitukset kärryiltä tippuneen kaverinsa puolesta

Koodimatskut.fi ei ole täytä ohjelmoinnin OPS:in vaatimuksia yksistään.
- tiedon järjestely
- hyödyntää algoritmillista ajattelua eri oppiaineisiin
- "osaa purkaa tuttuun arjen ilmiöön liittyvän ongelman osiin sekä etsiä ja kokeilla sen ratkaisuun erilaisia vaihtoehtoja"
- Rinnalle tarvitaan Unplugged matikkakirjaharjoituksia

- YLEISMAALLINEN
- "osaa järjestää, vertailla ja esittää informaatioa käyttäen teknologiaan liittyviä käsitteitä ja symoleita"
- "osaa hahmottaa yhteyksiä eri kokonaisuuksien välillä"

Kutosluokan tavoitteet

**Yhteiskehittelyn prosessit**
- yhteinen tutkiminen ja kokeilu
- opetellaan kertomaan omista ajatuksista
- harjoitellaan toimimaan erilaisissa rooleissa
- harjoitellaan esittä

- esitetään omia ideoita, kuunnellaan toisia, kokeillaan ratkaisuita yhdessä ja eri rooleissa ohjelmointiin liittyvässä ryhmätyöskentelyssä
- osaa kuvailla eri tavoin ajattelutapojaan, huomioida muiden näkökulmia, sekä työskennellä sitkeästi yhteisten tavoitteiden saavuttamiseksi ohjelmointiprojektissa

**Luova tuottaminen**


Ohjelmoinnin OPS on puolestaan hyvin laaja,

sisältäen kolme osa-aluetta: 1) ohjelmoinnillinen ajattelu 2) tutkiva työskentely ja tuottaminen 3) ohjelmoitujen ympäristöjen tunteminen ja niissä toimiminen. ePerusteet sanoo
-->

## Tekijästä
Hei! Olen Arttu Mäkinen, tietotekniikan opiskelija Jyväskylästä (toivottavasti jossain välissä myös koulutusteknologian maisteri), jolla on taustaa pelikehityksestä ja noin 400 oppitunnin kokemus peruskoululaisten ohjelmoinnin opettamisesta iltapäiväkerhoissa, niin graafisilla kuin tekstipohjaisilla ohjelmointikielillä.  Jos satut istumaan rahakirstun päällä, jolla voisi rahoittaa ohjelmoinnin avointen oppimateriaalien kehittämistä lukioiden ja yläkoulujen käyttöön, minuun saa ottaa yhteyttä osoitteeseen arttu.b.makinen (át) gmail.com. Muissakin merkeissä saa toki olla yhteyksissä (:

## Analytiikka
Sivusto kerää anonyymiä analytiikkaa, joka säilötään EU-alueella. Sivulatausten yhteydessä lähetettäviä tietoja ovat kellonaika, käyttöjärjestelmä, nettiselain, sekä maa ja kaupunki. Analytiikkaa kerätään siitä mitä harjoituksia, opemateriaaleja ja harjoituslinkkejä on klikattu.  Sivusto ei säilö mitään selaimen pitkäkestoiseen muistiin (evästeet, local storage yms), joten kerätty analytiikka ei ole jäljitettävissä käyttäjään tai edes käytettyyn selaimeen (IP-osoitettakaan ei säilytetä).
<!-- Juupajoki -->

## Pelien tietosuojasta
Tilien luonti ei ole pakollista, mutta jos arvioinnin takia koette tarpeelliseksi seurata oppilaiden edistystä tehtävissä, voi Code.org:iin tehdä [ope](https://support.code.org/hc/en-us/articles/360023222371-How-can-I-change-my-account-type-from-student-to-teacher-or-vice-versa-)- ja oppilastilit. [Code.org:in tietosuojaselosteessa](https://code.org/privacy#rights-under-the-general-data-protection-regulation-gdpr) lukee kirjoitushetkellä (17.10.2023): "If you are an individual in the European Economic Area (EEA) and you choose to use our US-based Services, <u>we collect and process personal data about you only where we have a legal basis for doing so under the GDPR or other applicable EU laws.</u>"

Älkää tehkö tilejä Scratchiin, sillä sen tietosuojaseloste ei mainitse GDPR:ää (useamman oppitunnin projekteja tehdessä voitte tallentaa projektitiedoston tietokoneelle ja mahdollisesti säilöä sen Driveen)

Jos haluatte ottaa varman päälle, käyttäkää nettiselaimia ainoastaan Incognito-tilassa (tällöin esim. Google Analytics ei pysty säilömään evästeitä selaimen pitkäkestoiseen muistiin).

## In English
Koodimatskut.fi is a carefully curated and arranged list of high-quality coding learning materials for primary schools (in Finnish). The materials have been selected so that they conform to Finnish coding education standards and are either localized to Finnish or require only basic English proficiency.

The games listed on this website are the property of their respective owners and provided with the name of their creator. The screenshots or pictures used for each game are for non-profit, educational, and informational purposes only. If you are the owner of a game mentioned here and wish to have it removed, contact me at arttu.b.makinen (át) gmail.com and I'll remove it as soon as possible. This website does not claim any ownership or affiliation with the games listed in here.

## Art Licenses
The free-to-use snowflake background (only used in December) has been designed by [Pastel.grafisk / Freepik](http://www.freepik.com)



<!--
## OPS
- oppiainerajoja rikkovia (matematiikka: kulmat, koordinaatistot; englanti)
- robotiikka (ei ole)
- yleissivistävä (ei ole)
- tietojenkäsittelytiede, binääri (matematiikassa)
-->

